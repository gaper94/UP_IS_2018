# Вариант 1:

## Задача 1
а) Да се напише булев израз (не цяла програма), който има стойност истина тогава и само тогава, когато дадено цяло число се дели на предпоследната си цифра

б) Да се напише програма, която проверява дали всички цифри на дадено естествено число (без първата) се делят на първата му цифра. Примери: 2820 - да, 15749873 - да, 37 - не, 4 - да.

## Задача 2
Да се напише функция, която за дадени масив a и квадратна матрица b (2018x2018) от реални числа намира сумата на тези числа от a, които не се срещат над вторичния диагонал в b.

## Задача 3
Да се напише функция, която за дадени масив a и квадратна матрица b (1998x1998) от реални числа намира произведението на тези числа от областта под главния диагонал на b, които не се срещат в масива a.

## Задача 4
Да се напише рекурсивна функция, която по даден стринг намира броя на двойките съседни главни английски букви. Пример: aBCdeFGHij → 3 (двойките са BC, FG и GH). Нерекурсивни решения няма да се приемат.

# Вариант 2:

## Задача 1
а) Да се напише булев израз (не цяла програма), който има стойност истина тогава и само тогава, когато дадено цяло число се дели на предпоследната цифра на друго дадено цяло число.

б) Да се напише програма, която проверява дали всички цифри на дадено естествено число (без първата) са по-малки от първата му цифра. Примери: 6345 - да, 202 - не, 5 - да.

## Задача 2
Да се напише функция, която за дадени масив a и квадратна матрица b (1998x1998) от реални числа намира произведението на тези числа от областта под главния диагонал на b, които не се срещат в масива a.

## Задача 3
Да се напише функция, която по дадени низ и символ изтрива всяко дублирано срещане на символа в низа и връща указател към мястото на първото изтриване (или NULL, ако няма такова).

## Задача 4
Да се напише рекурсивна функция, която по даден стринг намира броя на главните английски букви, след които стои цифра. Пример: aB1CdE2f → 2. Нерекурсивни решения няма да се приемат.

# Вариант 3:

## Задача 1
Напишете програма, която намира първото естествено число, по-голямо от дадено n, на което последната цифра дели без остатък всяка от цифрите в това число. Примери: 9062->9063, 7654318->7654321.

## Задача 2
Напишете функция, която за дадени две матрици a и b с 4 стълба от реални числа проверява дали е вярно, че в a има поне едно число, което не се среща в редовете на четен индекс в b и дали в b има поне едно число, което не се среща в редовете на четен индекс в a. За пълен брой точки напишете поне още една помощна функция. 
```
Пример:
a:
1 1 1 1
1 1 2 1
1 1 1 1
b:
1 3 3 1
2 2 2 2
9 8 7 6
```
Отговорът е положителен - числото 2 от a не се среща в редовете на четен индекс в b, а в b това са числата 2, 3, 6, 7, 8 и 9.

## Задача 3
Напишете рекурсивна функция, която по дадени два символни низа a и b връща две стойности: броя на срещанията на b в a като подниз, както и указател към първото срещане (или NULL, ако няма). 
```
Пример: a="Тя е страхотна, невероятна, уникална!", b="на" -> b се среща 3 пъти в a; указателят трябва да сочи предпоследната буква в думата "страхотна".
```
Нерекурсивни решения на трета задача ще носят най-много 1/3 от максималния брой точки.

# Вариант 4:

## Задача 1
Напишете програма, която определя дали дадено въведено число е перфектно. Едно естествено число наричаме перфектно, ако е равно на сумата на положителните му делители, по-малки от него.

## Задача 2
Дадена е правоъгълна матрица от реални числа. Имаме поредица от команди за придвижване в матрицата. Започваме от клетка 0,0. С командите 1, 2, 3, 4, се придвижваме съответно, нагоре, надолу, наляво и надясно с една единица. При команда 0 командите да разменят значенията си - 1 става надолу, 2 - нагоре и т.н. След прочитането на матрица и масив от команди да се изведат координатите на позицията, до която се достига, както и стойността на съответната клетка в матрицата (или подходящо съобщение за грешка, ако сме извън нея).

```
Пример: Нека имаме следната входна матрица:
1.2 3.4
5.6 7.8
Примерни команди: 4        -> Примерен изход: x: 1, y: 0, 3.4
Примерни команди: 3 3 1 2 4        -> Примерен изход: x: -1, y: 0, Error
Примерни команди: 0 1 1 2 1 3 3 3 4 3 1 1 -> Примерен изход: x: 3, y: -4, Error
Примерни команди: 1 1 1 3 4 4 4 2 0 1 1 3 2 -> Примерен изход: x: 3, y: 1, Error
```

## Задача 3
Даден е текст с максимална дължина 1000 символа. Текстът се състои от думи, съставени от английски букви. Напишете функция, която по даден текст връща броя на думите, които са палиндроми, както и най-дългия палиндром.
За пълен брой точки решението трябва да съдържа поне още една помощна функция, както и да се използва поне веднъж рекурсия.
```
Примерен вход: “Hey! This is madam EVE HANNAH!” -> Примерен изход: 3 HANNAH (двете стойности не трябва да се отпечатват на екрана, а да се връщат по някакъв начин от функцията).
```
